Ede heeft zich gevormd op een rijke landschappelijke onderlegger: de
ontmoeting van de Veluwe met de Gelderse Vallei. De overgang van hoog
naar laag bood, en biedt nog steeds, bijzonder gunstige omstandigheden
voor mens en natuur. Men vestigde zich op de randen van de stuwwallen,
maar ook op hoge dekzandruggen die als vingers de Vallei in wezen. Van
hieruit werd het natuurlijk landschap ontgonnen. Op de Veluweflank
ontstond een snoer van engen, landgoederen en dorpen. Deze structuur
vormt nu nog steeds de ruggengraat van de gemeente Ede. Net als de
naastgelegen kernen Lunteren en Bennekom lag het dorp Ede als een
spin in het web van zandwegen tussen de hoge en droge heidegronden
en de lage en natte graslanden op de broekgronden. Het dorpse en
agrarische karakter is nog steeds herkenbaar in delen van Ede, de oude
linten, stukjes van het centrum en vooral de Bospoort.

De ligging in de corridor tussen Randstad en Ruhrgebied deed Ede sterk
van kleur verschieten. Met de komst van de spoorlijn naar Duitsland in
1845 (in 1902 uitgebreid met de ‘kippenlijn’ naar Nijkerk) ontstond een
nieuw zuidelijker gelegen centrum: het station Ede-Wageningen dat
werd gebouwd op de kruising met de oude route van Wageningen naar
Barneveld (o.a. huidige Stationsweg). Deze route, met de later parallel
aangelegde Klinkenbergerweg, werd een belangrijke drager van verstedelijking
in het oostelijk deel van Ede.

De goede bereikbaarheid en
de goedkope zandgronden nabij het station waren niet geschikt voor
landbouw maar boden uitstekende ontwikkellocaties voor Defensie en
Enka. De werkgelegenheid trok nieuwe groepen mensen naar Ede en Ede
verstedelijkte. Langs de oude uitwaaierende linten van het dorp ontwikkelden
particulieren woningen tussen bestaande boerderijen. Daarbinnen
kwamen kleinschalige buurten geïnspireerd op de tuindorpgedachte.
Hoger gelegen op ‘de berg’ was de invloed van de Veluwe sterker voelbaar.
De lommerrijke sfeer van het Edese bos en de Sysselt werd doorgezet
in grote tuinen, lange lanen en uitgespaarde stukken bos tussen de
nieuwe woongebieden en kazerneterreinen. De huidige herontwikkeling
van de kazerneterreinen en het Enka-terrein bouwt voort op het Veluwse
stadsmilieu met nieuwe vormen van wonen, werken en voorzieningen die
rijk aan cultuurhistorie zijn en dichtbij de natuur liggen.

De stadsuitleg in de Vallei, beginnend met de wijk Veldhuizen, werd een
nieuwe superstructuur. Met dikke lagen zand werden de nattere broekgronden
bedekt en oorspronkelijke patronen uitgewist. Brede wegen en
groenzones vormden een grootschalig raamwerk waarbinnen in de laatste
decennia introverte (woon)gebieden als Maandereng, Rietkampen en
sportpark Peppelensteeg werden ontwikkeld.

De nieuwe verkeersstructuren verbeterden de positie
van Ede als vestigingsmilieu voor bedrijven en stimuleerden de groei van
bedrijvigheid in het gebied tussen Ede en Veenendaal. Het doortrekken
van de A30 tot aan de A12 (begin deze eeuw) heeft de strategische ligging
van Ede op een snelwegknooppunt nog meer versterkt. Ede is geworden
tot een stad van nationale betekenis, met grootschalige bedrijventerreinen
vol economische dynamiek. Maar ook een stad die grotendeels
afgesneden is van het landschap in de Vallei. Alleen de nieuwste wijk
Kernhem ligt direct tegen het kleinschalige broekgebied ten noorden
ervan.

Ede in de Gelderse Vallei kent een diverse
bevolkingssamenstelling. Zo bestaat het meest
noordelijke deel (Kernhem) uit veel jonge
gezinnen en tweeverdieners van binnen- en
buiten Ede, wiens leven nadrukkelijk ook buiten
de wijk en stad afspeelt. Het is een vluchtige
wijk, de bewoners stromen relatief snel door
naar een volgende gezinswoning.

Ede heeft altijd in het spanningsveld gelegen van (inter)nationale routes
over land. Vanuit de prehistorie lag er al een noord-zuid gerichte verbinding
langs de Veluwse stuwwal tussen de Rijn en Wageningen naar
Barneveld, Harderwijk en Amersfoort. De oost-west corridor tussen
Holland en Duitsland werd tijdens de industrialisatie een economische
slagader die door grootschalige spoor- en snelwegen de aanjager werd
van een sterk gespreide verstedelijking in centraal Nederland.

Er
ontstonden nieuwe centra in het zich verder naar het westen en zuiden
uitbouwende netwerk: stedelijk-regionale voorzieningen met een grootschalige
en moderne karakteristiek zoals het gebied rond Keesomstraat-
Lorentzstraat met bouwmarkten en Albert Heijn XL, het ziekenhuis
de Gelderse Vallei, de Stadspoort met Cinemec-bioscoop, de veiling
(Plantion), het Horapark en de Kenniscampus. Omgekeerd maakten
Wageningen en Veenendaal een beweging naar het noorden waardoor
de kernen steeds meer naar elkaar toe groeiden. Veenendaal werd daarbij
via het snelweglandschap met Ede verbonden. Vanuit Wageningen werd
de campus van de sterk groeiende Wageningen UR verplaatst naar het
binnenveld. In het spanningsveld van steeds dichter naar elkaar groeiende
kernen raakten de landschappen meer versnipperd en minder herkenbaar.

Het stedelijk netwerk in de Gelderse Vallei vormt samen met steden als
Arnhem, Nijmegen en Apeldoorn een complementair vestigingsgebied
ten opzichte van de Randstad: een dynamische en tegelijk heel groene
leefomgeving. Uniek voor Ede is dat het op een duidelijke overgang
ligt van licht naar donker, van de stad naar de Veluwe. Daarbij vormt
het samen met Wageningen het kennishart rond agrofood binnen een
regio die zich steeds sterker ontwikkelt als internationaal foodcluster,
de regio FoodValley.

De globalisering versterkt de behoefte aan een lokale identiteit. Een belangrijke opgave
voor de netwerkstad is dan ook de verankering van het thema Food in de samenleving en
het DNA van de stad. Een verankering zoals Philips die kende met Eindhoven en Grolsch
met Twente. Food kan meer zijn dan een regionaal economisch profiel en een basis voor
veel werkgelegenheid. Het biedt kansen als identiteitsdrager van Ede en een profilering
met kennis, innovatie en handelsgeest, waar de inwoners van Ede trots op kunnen zijn. De
gemeente werkt in vele opzichte aan het tot stand brengen van deze verbinding. Ook in de
ruimtelijke ontwikkeling van de stad.

Ede-Stad heeft vele centra van stedelijke activiteit. Met complementaire profielen voor deze
centra en concentratie op een beperkt aantal brandpunten wordt zoveel mogelijk concurrentie
en vervlakking tegengegaan. Verschil wordt gemaakt in schaalniveau en verscheidenheid
in functies. Een aantal (boven)stedelijke centra wordt gedomineerd door een specifieke
functie: Cinemec met leisure, het ziekenhuis de Gelderse Vallei met zorg, de Peppelensteeg
(en sportpark Hoekelum) met sport en de Kenniscampus met onderwijs. Het gebied rond de
Keesomstraat biedt door herbestemming en herontwikkeling de mogelijkheid voor een meer
gemengd palet met grootschalige retail en grootschalige leisure.

De leidende principes adresseren
deze ontwikkelingen en brengen daarmee een aantal gebieden in
zicht die specifieke richting vragen. Het zijn zes gebieden waarover de
visie zich nader uitspreekt in de periode tot 2030 vanuit het perspectief
van de leidende principes.
Brandpunt centrum
Brandpunt stationsknoop-WFC
Buitenplaats Kernhem-Noord
Stadspark Koekeltse veld
Mozaïek Frankeneng
Landschapspark de Groene Wig
De gebiedsgerichte uitwerking laat zien hoe de leidende principes doorwerken
op het gebiedsniveau.

Op de plek waar de routes van het oude dorp bij elkaar komen ligt het Edese
centrum. Het gebied ligt aan de rand van Ede, dichtbij de Veluwe, maar ver van
de A12 en A30. Het intercitystation Ede-Wageningen bevindt zich op anderhalve
kilometer afstand. Dit is te ver is voor een goede voetgangersrelatie. De Valleilijn
tussen Ede en Amersfoort loopt daarentegen dwars door het centrumgebied en
heeft een klein centrumstation. De historische dorpskern is ingrijpend getransformeerd
en moeilijk herkenbaar geworden. Het oude lint van Grotestraat
en Maandereind vormt nog steeds de ruggengraat. De schil die hieromheen is
gevormd met Kuiperplein, Marktplein en Achterdoelen dateert van de jaren ’70 en
’90 en is grootschalig en modern.

Het hart van het brandpunt bevindt zich rondom het Oude
Kerkplein, Marktplein, Grotestraat en Doelen. Dit is het gebied waar de meeste
winkels te vinden zijn en bezoekers een logisch en boeiend rondje kunnen maken.
Het aantrekkelijk maken en verder ‘laden’ van het hart met bezoekersintensieve
functies die elkaar versterken heeft prioriteit. Hierdoor kan samenhang en levendigheid
ontstaan.

Kernhem-Noord is de enige plek in Ede waar de stad direct raakt aan het landschap
van de Vallei en niet wordt begrensd door snelwegen en bedrijventerreinen. Aan
de westzijde vormt de A30 weliswaar een barrière richting Ederveen, maar ten
noorden van de historische Doesburgerdijk ligt het landschap van de heide- en
broekontginningen. Het gebied bestaat uit een aaneenschakeling van agrarische
percelen die veelal afgebakend worden door sloten en bomenrijen.

Paden maken het mogelijk om vanuit de hoger
gelegen Doesburgereng en landgoed Kernhem naar het natte veenlandschap van
Ederveen te komen via Kernhem-Noord. Groene wiggen en groene lopers brengen
het landschap de stad in. Bebouwing is los opgezet zodat er langs de routes
regelmatig doorzichten blijven op het landschap.

Het Koekeltse veld brengt het landschap van de Vallei tot aan het Proosdijpark
ver de stad in. Helaas is dit voor de meeste Edenaren en bezoekers nauwelijks
herkenbaar. De meeste mensen bezoeken specifiek één van de op het sportpark
Peppelensteeg aanwezige accommodaties en komen niet verder het gebied in.
De inrichting van het gebied nodigt daar ook niet toe uit. De verkeerstructuren
om het park te ontsluiten(zoals de enorme kruising op de Kastelenlaan),

Ten westen van de Keesomstraat behoudt het gebied haar functionele en soms
grootschalige invulling. Het gebied tussen de Keesomstraat en de Morsestraat is
het concentratiegebied voor nieuwe publieksfuncties op het vlak van grootschalige
detailhandel en grootschalige leisure. De herontwikkeling gaat gepaard met meer
samenhang in buitenruimtes, parkeeroplossingen en ontsluiting. Het gebied ten
westen van de Morsestraat en ten zuiden van de Galvanistraat blijft behouden als
vestigingslocatie voor logistiek, industrie en dienstverlening.

Net als in Kernhem-Noord zijn ook in het landschapspark de Groene Wig ingrijpende
veranderingen in de agrarische sector van invloed. In en nabij deze randzone
zullen veel agrariërs stoppen of nevenactiviteiten ontwikkelen. De gunstige ligging
en de landschappelijke kwaliteit maken het gebied interessant voor diverse
kleinschalige functiewisselingen.