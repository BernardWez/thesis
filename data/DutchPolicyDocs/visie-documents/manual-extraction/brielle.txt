De tijden dat de overheid alleen de inrichting van Nederland regelt is voorbij. We willen
gezamenlijk met bewoners en belangenvertegenwoordigers tot slimme oplossingen
komen. Dat betekent dat iedereen vanaf de start ook mee mocht denken, praten en
beslissen over de koers die we gezamenlijk willen varen.
We hebben niet alleen met de gemeenteambtenaren en de raad nagedacht over de
toekomst van onze gemeente, maar ook een bijeenkomst georganiseerd om van de
bewoners en gebruikers van het landelijk gebied van Brielle te horen wat ze belangrijk
vinden voor de toekomst van hun leefomgeving. We hebben deze ideeën via het burgerpanel
nog eens breed getoetst.

De omgevingsvisie komt voort uit de evaluatie van het bestaande beleid voor het landelijk
gebied van Brielle. De evaluatie is aangevuld met trends en ontwikkelingen die
spelen. Bovendien hebben we in verschillende bijeenkomsten verzameld welke kwaliteiten
het landelijk gebied van Brielle kenmerkt. Daar zijn we trots op en dat willen we
graag zo houden.






Kwaliteiten, opgaven en bestaand beleid zijn sterk lokaal gericht. Brielle maakt echter
ook onderdeel uit van de regio Voorne‐Putten en de provincie Zuid‐Holland. Doelen op
regionaal en provinciaal niveau dragen bij aan de omgevingsvisie en omgekeerd.
Beleid op lokaal en regionaal niveau en kwaliteiten zeggen iets over het verleden en
het heden. De omgevingsvisie gaat over wat we in de toekomst willen bereiken. Zij zal
daarom antwoord moeten geven op nieuwe ontwikkelingen die op Brielle afkomen. Zij
dragen eveneens bij aan de doelformuleringen.

Brielle is een van de vier gemeenten op Voorne‐Putten en maakt daarmee onderdeel
uit van een regio die een unieke combinatie van natuur en recreatie en toerisme te
bieden heeft. De stad Brielle is een historische bezienswaardigheid en voegt daar het
recreatiegebied van het Brielse meer aan toe. Het landelijk gebied leent zich uitstekend
voor recreatief medegebruik. Hellevoetsluis en vooral Westvoorne voegen daar de
unieke kuststrook aan toe. In Nissewaard zijn de natuur en recreatiewaarden enerzijds
gebonden aan het recreatiegebied van de Bernisse, anderzijds leent het platteland zich
voor recreatief medegebruik en zijn natuurwaarden gekoppeld aan agrarisch grondgebruik.

Op regionaal niveau wordt ook het nodige gezegd over Brielle in een bredere context.
Wij benoemen de bestuursovereenkomst Deltaprogramma, de Provinciale verordening
Ruimte en het Gebiedsperspectief Noordrand Geuzenlinie Voorne‐Putten. Deze beleidsdocumenten
geven het regionale beleid goed weer.
Het Deltaprogramma heeft als doel Nederland ook voor volgende generaties te beschermen
tegen hoog water en te voorzien in voldoende zoet water. Voor de regio
Voorne‐Putten is een werkgroep samengesteld die beleidskeuzes voorbereid waarmee
Voorne‐Putten in 2050 voorbereid is voor de te verwachten klimaatveranderingen.

Nederland maakt zich op voor het verduurzamen van onze energiebronnen. Vanuit het
rijk is er een taakstelling bepaald per provincie. Ook in Zuid‐Holland vindt energietransitie
plaats, wat zich onder meer vertaalt in een toename van windmolens. Tegelijkertijd
bestaat er vanuit landschappelijk perspectief weerstand tegen windenergie. Toch
zal aan de taakstelling moeten worden voldaan. De zoektocht naar alternatieve energiebronnen,
maar vooral ook naar de landschappelijke aanvaardbaarheid ervan, zal in
de toekomst belangrijk blijven.

Nederland vergrijst en dat geldt ook voor Brielle. De vergrijzing heeft ook gevolgen
voor het Landelijk gebied. Ontwikkelingen die spelen zijn het aanpassen van de woning
en woonomgeving zodat mensen langer thuis kunnen wonen, realisatie van meer
kleinschalige zorgvoorzieningen, bereikbare zorg, mantelwoningen, etc. Er zijn ook
meer mensen met vrije tijd en daardoor zal het aantal recreanten in het landelijk gebied
toenemen.
Een andere actualiteit is de grote instroom van vluchtelingen. Iedere gemeente heeft
een taakstelling om te voorzien in voldoende huisvesting.

Een ontwikkeling die ontegenzeggelijk op Voorne‐Putten, en dus Brielle afkomt, is een
betere bereikbaarheid als gevolg van de aanleg van de Blankenburgtunnel en verbreding
van de N57. Hierdoor zal Voorne‐Putten beter bereikbaar worden voor bewoners,
recreanten en toeristen en voor bedrijvigheid. Andersom zal Brielle nog aantrekkelijker
worden om in te wonen, gelet op de betere bereikbaarheid van de Haagse regio. De
A15 is inmiddels verbreed, maar verwacht mag worden dat verkeersstromen verder
zullen toenemen.

Brielle kent een beperkt aantal natuurgebieden die tot de ecologische hoofdstructuur
(EHS) behoren. Het betreft de Holle Mare en de ecologische verbindingszones die de
kreken met elkaar verbinden. Daarnaast kent het Brielse meer ook natuurkwaliteiten in
de vorm van een groot wateroppervlak en de vele aanwezige beplanting, die tezamen
een biotoop vormen voor vele plant‐ en diersoorten.
Het toegankelijk maken van natuur is altijd een streven geweest van de gemeente. Dit
doel is ook bereikt. Tegelijkertijd moeten we ons de vraag stellen of die toegankelijkheid
altijd wenselijk is, gezien de verstoring die hiervan het gevolg kan zijn.

Het beheer van het Brielse meer gaat over van de Groenservice Zuid‐Holland
(GZH) naar een nieuwe beheerder. Nu liggen er kansen om met alle betrokkenen
nieuwe afspraken te maken over de toekomst van het Brielse meer. Dat vraagt om
inzet van alle betrokkenen. Gezien de beperkte middelen is dit ook aanleiding om
op zoek te gaan naar andere financieringsvormen dan we gewend zijn. Wellicht
kan beheer en onderhoud (mede) gefinancierd worden door het toekennen van
bouw‐ of ontwikkelingsmogelijkheden aan ondernemers. Reden genoeg om met
elkaar aan tafel te gaan!
In het gebiedsperspectief Noordrand Voorne‐Putten worden diverse ontwikkelingen
benoemd, die een nieuw verdienmodel kunnen vormen. Denk aan energielandschappen
en werklandschappen.

De gemeente is voornemens om samen met de gemeente Westvoorne het beleid voor
het landelijk gebied te vertalen in een omgevingsplan. Een kans om beleid beter op elkaar
af te stemmen en de mogelijkheden van het instrument omgevingsplan gezamenlijk
te onderzoeken en te benutten. Een van die mogelijkheden is om het omgevingsplan
een bredere reikwijdte mee te geven. Op die manier wordt al het beleid dat relevant
is voor de fysieke leefomgeving van het buitengebied in één plan vertaald. Ook
wordt kritisch gekeken of alle huidige regels nodig zijn om de doelen voor elkaar te
krijgen.